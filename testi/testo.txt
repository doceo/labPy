il viaggio è durato una decina di ore in minibus, siamo così arrivati nel paesino a ridosso di Machu Pichu. Io, Gabriele ed altri ragazzi conosciuti in bus, 4 argentini, due cileni, un ungherese e due inglesi. Il mattino dopo siamo partiti a piedi per le rovine più famose al mondo.
Ore 3,40 AM, sveglia e appuntamento con gli altri per la risalita della montagna. Così, senza pensarci troppo, è iniziato l'ennesimo trekking di questo viaggio. L'unico mio pensiero e speranza è arrivare prima dell'alba in cima, volevo fotografare le prime luci, sogno questa meta da troppo tempo.
Così inizia nel buio e freddo della notte la risalita, scalino dopo scalino, roccia dopo roccia. Concentrati sulla luce della torcia da minatore che illuminava il punto in cui il piede tocca il terreno, abbiamo percorso i sentieri a gradoni che una volta gli inka facevano per andare a pregare immersi nella natura. Nella mia testa frullano le foto che vorrei fare, immagino cosa vorrei inquadrare.. ho guardato bene dalla mappa da quale angolazione scattare. La stanchezza di quella ripida salita non ci ferma, è la testa che sale, non le gambe. Passa così un'ora e mezza, quando vediamo i cancelli siamo tra i primi, ora si tratta solo di aspettare l'apertura. Un velo di delusione inizia a crescere, le prime luci iniziano a rischiarare il cielo. Dopo i cancelli c'è ancora da camminare e rischiamo di perdere il momento giusto.
Dopo poco però possiamo iniziare il nuovo percorso, ma questa volta in piano tra la selva. Siamo immersi nella foschia, quando in uno spiazzo intravediamo una cima che maestosa di fronte a noi esce dalla foschia che inizia a diradarsi. Dobbiamo essere in cima perché guardiamo la grandezza di quella montagna da un'altezza quasi pari.
Una sensazione strana e forte vedere quel monte di fronte a noi che emerge dalla nebbia, dalla foschia del primo mattino. Non sappiamo quanto ancora ci sia da camminare, ma quello spettacolo va fotografato, gustato, osservato. Come in camera oscura. Gli acidi nella vaschetta permettono di vedere sulla carta sensibile l'immagine che emerge piano piano, quella stessa immagine che tempo prima hai pensato e poi scattato, che desideri vedere finita, concreta, gustando i momenti in cui emerge dalla carta. Come per magia nella vaschetta puoi vedere i contorni che emergono, che delineano le figure. Esattamente come in una immensa camera oscura vediamo quel monte che si delinea emergendo dalla foschia. Secondo dopo secondo però ci rendiamo conto che il vero spettacolo deve ancora venire.
davanti ai nostri occhi stavano emergendo le rovine tanto desiderate, proprio come nella foto che speravo di scattare. Poco a poco la luce aumenta e dirada la foschia, ormai sono solo alcune fasce bianche che spezzano l'immagine delle rovine, rendendole però ancora più magiche, ancora senza turisti, ancora senza invasori al primo risveglio del mattino. Un brivido percorre tutti noi, ognuno nel proprio silenzio per non rompere quell'incantesimo. Siamo tutti coscienti della fortuna di essere lì in quel momento.
Il resto dell'escursione non la racconterò, né racconterò la perfezione di quelle architetture, perderei il sapore di quel momento. Posso invece dire che una volta fatto il giro classico la sensazione che vorrei raccontare è quella di aver smesso di fotografare, esser salito sul punto più alto e poi steso sul prato. Sorridente e felice di quel pizzico di fortuna per aver vissuto il momento giusto al posto giusto.
Quell'istante ha reso la giornata felice a tutto il gruppo salito a piedi con me. 
come capita spesso in queste occasioni, bastano poche ore di convivenza e poche esperienze ma forti per diventare amici, così le ulteriori 10 ore di bus sono finte cantando musica varia ed eventuale, compreso cori da stadio per maradona e sorseggiando un buonissimo cognac ungherese.

